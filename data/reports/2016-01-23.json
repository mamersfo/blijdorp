{
  "author": "Martin",
  "content": [
    {
      "type": "text",
      "text": "Zaterdag speelden we opnieuw tegen Kethel-Spaland E2. De uitwedstrijd werd met 4-2 gewonnen. Maar volgens Otto zijn we daar  nog goed weggekomen, want Kethel speelt best goed voetbal. Dat bewezen ze ook met een mooie 3-2 overwinning op (mede-)koploper VFC."
    },
    {
      "type": "text",
      "text": "We verloren met 3-2. Misschien speelde overschatting mee bij de jongens, en dat ze daarom niet alles gaven wat er in zat. Want dit was wel een van de wedstrijden waar we beneden ons kunnen voetbalden. Onnodig balverlies lijden, de directe tegenstander laten lopen, je laten intimideren door stevige duels, en ook de keeper zag er af en toe niet goed uit."
    },
    {
      "type": "text",
      "text": "In de 7e minuut kwamen we wel op voorsprong, toen Fadi een terugspeelbal naar de keeper van Kethel handig onderschepte, en voor de 1-0 aantekende. Maar die voorsprong duurde niet lang, want Kethel wist vervolgens drie keer achter elkaar te scoren, in de 9e, 12e en 15e minuut."
    },
    {
      "type": "text",
      "text": "We gingen dus met 1-3 de rust in. In de tweede helft zakte Vito terug naar de positie op 4, dus achter de twee vleugelverdedigers. Daardoor moest Luc wel meer meters maken, want het veld werd daarmee groter. Dit pakte toch beter uit - althans, we kregen geen doelpunten meer tegen, en in de 10e minuut wisten we zelfs nog de 2-3 te scoren. Fadi kreeg de bal van Vic en schoot de bal van een meter of 20 schitterend in de kruising. Maar verder konden we voorin niet genoeg inbrengen, we misten daar simpelweg de power van Quincy."
    }
  ]
}
