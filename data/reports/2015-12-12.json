{
  "author": "Martin",
  "content": [
    {
      "type": "text",
      "text": "Zaterdag verloor Blijdorp met 5-2 van Excelsior’20."
    },
    {
      "type": "text",
      "text": "We begonnen met een opstelling met twee vleugelverdedigers, Amine en Vic, met daarachter Vito voor de rugdekking. Dat was ook wel nodig, want Vic had veel moeite om zijn directe tegenstander op afstand te houden. Maar Vito moest ook de tegenstander opvangen die telkens vanuit het middenveld opkwam. Normaal gesproken de taak van Luc, maar hij stond ‘te hoog’, d.w.z. te aanvallend opgesteld, waardoor er een groot gat op het middenveld viel. En zodoende werd het nog in de eerste helft 5-0, met doelpunten in de 1e, 4e, 13e, 17e en 22e minuut."
    },
    {
      "type": "text",
      "text": "De neiging was groot om nog in de eerste helft in te grijpen, maar dat hebben we niet gedaan. De verandering pasten we toe voor de tweede helft, zodat we tijdens de rust de jongens goed konden uitleggen wat we gingen veranderen. Vito ging ‘op 6’ spelen, als controleur, dus net voor de vleugelverdedigers. Luc bleef op 10, maar hoefde niet meer mee te verdedigen. Om de ruimte achterin af te dekken moest Quincy als keeper ook wat ‘hoger’ staan, net achter de verdedigers."
    },
    {
      "type": "text",
      "text": "Het is soms net een partij schaken, maar het zijn de jongens die het moeten uitvoeren, en dat deden ze perfect. We kregen na de verandering geen doelpunten meer tegen, en we wisten zelfs nog twee keer tegen te scoren. Vier minuten na rust trapte Quincy de bal uit, ver naar voren. Die werd opgepakt door Fadi, en hij wist Luc te bereiken, die vervolgens de 5-1 maakte. Twaalf minuten later scoorde Vito op soortgelijke wijze, opnieuw uit een assist van Fadi, 5-2 en tevens de eindstand."
    }
  ]
}
